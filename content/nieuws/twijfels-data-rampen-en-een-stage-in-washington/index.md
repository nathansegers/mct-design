---
title: "Twijfels, data rampen en een stage in washington"
date: 2020-06-15T10:30:58+01:00
description: "Ilse heeft een bachelor diploma Business Management & Entrepreneurship op zak, maar wist al voor ze daar startte dat ze voor de extra bacheloropleiding MCT zou gaan."
cover: "cover-twijfels-data-rampen-en-een-stage-in-washington.jpg"
---

Ze koos ervoor om eerst een theoretische management opleiding te volgen om kennis op te bouwen om als zelfstandige te starten en daarna een praktische richting te studeren. Dit was voor haar omgeving zeker een verrassende keuze. Niet enkel vroegen ze zich af of ze het nog zag zitten om nog eens 3 jaar te studeren, maar ook stonden ze versteld van haar keuze voor de IT-bachelor MCT.  
__“MCT is een praktische richting, dus is het meer dingen uitproberen dan met je neus tussen de boeken zitten. De combinatie business en IT is eerder een uniek profiel op de arbeidsmarkt. Niet veel IT’ers kunnen meedenken wanneer een technische oplossing gezocht moet worden voor een bepaald probleem. Wanneer ik hierin kan meedenken, creëer ik een bonus voor het bedrijf.”__

Dat MCT een praktische opleiding is, was voor Ilse een sterkte, maar het heeft ook voor enkele twijfels gezorgd tijdens haar eerste jaar.    
__“In het eerste jaar moesten we tijdens de paasvakantie een project voor de module Data Communicatie maken, maar ik snapte er niets van. Het prototype in elkaar steken en de componenten correct linken was geen probleem, maar de correcte data verkrijgen was een ramp. Dit project heeft me echt doen twijfelen of ik eigenlijk wel verder wilde gaan met MCT."__

Alle rampen heeft ze met glans overwonnen en niet kort daarna schitterde ze met haar Project 1. Dit project zal voor haar een blijvende herinnering zijn aan MCT.
__“Het project dat mij altijd zal bijblijven is het automatische hondenhok die ik gemaakt heb voor de module Project 1. In dit project zag je alle vakken samenkomen en heb ik super veel geleerd. Dit verwezenlijken gaf me een boost om verder te gaan met de opleiding.”__

Niet enkel haar projecten hebben voor een onvergetelijke MCT-ervaring gezorgd, ze heeft zich ook laten dopen bij Centaura, een studentenvereniging in Kortrijk en daar vrienden gemaakt voor het leven. Een studentenclub zorgt voor sfeer en feest, maar je leert er ook heel wat mensen kennen.  

> "Er zitten veel behulpzame MCT’ers in de studentenclub. Als ze je kunnen helpen, dan zullen ze dit zeker en vast doen."

Na een eerste bewogen jaar koos Ilse voor het afstudeertraject Web App Developer.  
__"Ik heb gekozen om Web App Developer te studeren omdat je hier je kennis uitbreidt om een applicatie van scratch op te zetten. Je leert  over databases, hoe je deze kan hosten, dan leer je APIs genereren die je vervolgens kan aanspreken vanop je website of applicatie. De mogelijkheid om een applicatie of website van scratch te bouwen vind ik zalig!"__

De spectaculaire afsluiter van haar MCT-studies en tevens ook een droom van haar werd werkelijkheid.  
__“Het beste moment van mijn MCT-carrière was het moment dat ik bericht kreeg dat de Vlaamse overheid mijn beurs had goedgekeurd om naar Washington DC te gaan. Ik kon dit niet geloven en heb meteen gebeld naar mijn ouders om dit goede nieuws mee te delen. Ik liep er stage als full stack web developer gefocust op het front end gedeelte. Daarnaast kreeg ik begeleiding om mijn bachelorproef te schrijven tijdens een verplichte avondles naar keuze. Verder werden er op vrijdagmorgen sessies georganiseerd om bewuster te worden van je sterktes, hoe je je ideale werkplek ziet … Jammer genoeg is mijn internationaal avontuur vroegtijdig stopgezet geweest door COVID-19…"__

Haar vertrek uit Amerika heeft voor enkele hectische dagen gezorgd. Maar dankzij het advies van een vriend in Atlanta en de geruchten van een lockdown, heeft Ilse op tijd actie kunnen ondernemen om veilig terug te keren.  
__"Liever in een veilige omgeving dan in een omgeving waar je niets of niemand kent."__

Nu haar afstuderen dichterbij komt is het duidelijk dat ze nog verder wil gaan. Volgend jaar zal ze nog enkele vakken binnen het afstudeertraject IoT Infrastructure Engineer opnemen en tegelijkertijd haar carrière opstarten. Al ligt MCT dus nog niet volledig achter haar, beschrijft ze haar ervaring als volgt:  

> "Van geen voorkennis van IT, naar een volledige rugzak. Tijdens de opleiding MCT heb ik mezelf beter leren kennen en met veel vallen en opstaan ben ik er toch geraakt."

## Korte Bio

{{< figure-custom src="ilse-lapere.jpg" alt="MCT student Ilse Lapere" class="u-mt-alpha u-mb-alpha u-1-of-6 u-rounded-full" >}}

**Ilse Lapere**  
**Voorkennis**: Handel in het middelbaar & business management en entrepreneurship als 1ste bachelor  
**Provincie**: West-Vlaanderen  
**Keuzetraject**: [Next Web Developer](/programma/next-web-developer/)  
**Waarom MCT**: MCT is een praktische richting, dus is het meer dingen uitproberen dan met je neus tussen de boeken zitten. De combinatie business en IT is eerder een uniek profiel op de arbeidsmarkt. Niet veel IT’ers kunnen meedenken wanneer een technische oplossing gezocht moet worden voor een bepaald probleem. Wanneer ik hierin kan meedenken, creëer ik een bonus voor het bedrijf. 
